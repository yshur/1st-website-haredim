<html>
<head>
<title>קשיים - יציאה בשאלה</title>
<META  charset="utf-8">

<link rel="stylesheet" type="text/css" href="menu.css">
<script src="menu.js"></script>

</head>
<body onLoad="mark()">
<div class=generaldiv>
<div class=koteret>
	<script> document.write(title1)</script>
		<script> document.write(msg)</script>
	</div>
	<div id=center1>
	<div class=content1>
	<h1>קשייהם של היוצאים בשאלה</h1>
			<h2>משמורת על ילדים</h2>

		<img src="pics/001.png" alt="הלוויתה של אסתי ויינשטיין, יוני 2016, מדף הפייסבוק של יוצאים לשינוי" title="הלוויתה של אסתי ויינשטיין, יוני 2016, מדף הפייסבוק של יוצאים לשינוי" class=pic>
		<p>
	הורים לילדים מתקשים לקבל עליהם משמורת או לשמור איתם על קשר. בתי הדין הרבניים נוטים להשאיר את הילדים בחזקת הצד הדתי, ולכן במקרה של גירושין הצד הדתי ממהר לפתוח תיק בבית הדין הרבני שם סיכוייו יהיו כמעט בטוחים. להרבה יוצאים בשאלה אין קשר עם הילדים החרדים שלהם, ויש כאלו שהקשר שלהם מותנה בהתחפשות לחרדי במהלך המפגשים בכדי לא לערער את הדתיות של הילדים. 
הילדים הללו גם יכעסו על ההורים שבחרו לצאת בשאלה ולהתגרש, בפרט בקהילות סגורות, מכיוון שהם פוגעים בשמה הטוב של המשפחה ובסיכוייהם של הילדים להשיג שידוך טוב. (כך היה במקרה של אסתי ויינשטיין.)
</p><p>
אסתי ויינשטיין הייתה יוצאת שיצאה בגיל 40 ומשהו, ומרבית ילדיה נורא כעסו על הצעד הזה שלה, וניתקו איתה את הקשר. ביוני האחרון אסתי בחרה להתאבד ולפרסם ספר שמאשים את חסידות גור בו גדלה בניתוק ילדיה ממנה ובמותה. 
</p>
		<h2>הורים שלפעמים מנתקים קשר</h2>
<p>
למשפחה הקרובה קשה לקבל את העובדה שהילד מפסיק לשמור מצוות. בחלק ממשפחות אשכנזיות מקהילות סגורות שרוצות לשמור על שמה הטוב של המשפחה נוהגים לשבת שבעה על ילד שיצא בשאלה, ומתנהגים אליו כאילו הוא מת מבחינתם. אבל גם בזרמים הפחות סגורים, זו אכזבה עצומה להורים ששומעים שבנם יצא בשאלה. הם מאמינים שהשכר של ההורים בעולם הבא הוא לפי צדקת הדרך של הילדים, כך שאם הם אומרים קדיש הם נהנים מעליה בדרגות גן העדן, ומאידך אם הם לא שומרים מצוות ההורים עלולים לסבול מכך. ולכן הורים רבים יבחרו לא לשתף פעולה עם הילדים לאחר היציאה בשאלה בכדי שאלוהים לא יעניש אותם על כך שהם עזרו לילדים להיות חילונים. 
</p><p>
ביוני 2016 ראיתי הופעת מחול של יוצא בשאלה שנסובה סביב הכאב של הבן על כך שאביו אותו הוא אוהב מסרב ליצור איתו קשר. ההופעה נקראת "אוטוסאן" של יענקל'ה פילצר.  </p>
		<h2>מחסור בחברה</h2>
<p>
מעגל החברים מצטמצם מאוד גם בשל עזיבת המסגרת החינוכית וגם בשל חשש של חרדים לדבר עם יוצאים בשאלה שעלולים להחליש את האמונה בצדקת הדרך החרדית. כתוצאה מכך יוצא בשאלה עלול לסבול מרגשי בדידות חזקים. הבדידות גוברת גם בשל חוסר היכרות עם קודי ההתנהגות החילוניים והתרבות הפופולארית הכללית כמו טלביזיה ספורט מוזיקה וסרטים, שמקשים על היוצא בשאלה בשלבים הראשוניים ליצור קשר עם בני גילו החילונים. 
</p>
		<h2>קושי במציאת תעסוקה ומחסור בהשכלה בסיסית</h2>
<p>
יוצאים בשאלה מתקשים גם למצוא עבודה מכובדת ומכניסה כתוצאה מכך שהם לא למדו לימודי ליבה בחינוך היסודי והתיכוני. הם חסרי ידע בסיסי באנגלית ובמתמטיקה, וחלקם (אלו שדיברו בבית ובישיבה בעיקר באידיש) אף לא דוברים עברית תקינה. לוקח להם זמן להשלים את הפער. חרדי שחושב על יציאה לוקח בחשבון את כל הפערים הללו, וחלק בוחרים שלא לצאת בשאלה בכדי לחסוך את המאמץ הגדול שכרוך בכך. 
</p><p>
הקושי למצוא עבודה גורם למחסור בכסף בעיקר בשלבים הראשונים של היציאה, מה שיקשה על היוצא לגור וללמוד. 
</p>
		<h2>הקושי למצוא זהות ומשמעות חדשים</h2>
<p>
יוצאים רבים חווים תחושה עמוקה של מחסור במשמעות לחיים. הם היו רגילים שלכל צעד שלהם יש משמעות אלוהית. ולאחר היציאה הם חשים שהם חיים סתם. לוקח זמן להבין שהחיים הם חיים גם אם אין אלוהים וגם אם המשמעויות שכל אחד בוחר לעצמו הן לא כאלו דרמטיות. 
</p><p>
הרבה גם מתקשים לענות על הגדרות הזהות הרווחות בחברה הישראלית. כי זה לא שאדם ביום אחד נהיה חילוני, ואולי הוא לא יהיה חילוני אף פעם. ומאידך הוא גם לא חרדי כי הוא לא שומר מצוות. אז עליו למצוא את הזהות הפרטית שלו. 
</p><p>
כתוצאה מחלק מהקשיים הנ"ל, בקרב היוצאים בשאלה יש אחוז התאבדויות גבוה יחסית. </p>
	</div>
	<div id=sidebar>
	<ul dir=rtl id=side>
	</ul>
	</div>
	</div>
	<div id=footer>
			<script> document.write(rights)</script>
	</div>
	</div>
</body>
</html> 
